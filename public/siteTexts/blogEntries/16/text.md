# Kerava Cupin runkosarjan puolivälin tilastokatsaus
*Katsauksen ovat koostaneet Lasse Piinolla, Aslak Raihunen & Caster Ambersey*

**Kerava Cupin runkosarjassa** on pelattu 21 ottelua, ja kaikki sarjalaiset ovat kohdanneet toisensa. Runkosarjaa on kestänyt 14 viikkoa, eli keskimäärin otteluita on päässyt seuraamaan 1–2 kertaa viikossa. Suosion kehitys on ollut huimaa; siinä missä ensimmäisissä otteluissa oli katsomossa noin 5 000 henkeä, viimeisimmissä otteluissa katsojien määrä on tuplaantunut. Blackbearsin ja Sompion Sopuleiden ottelua seurasi 12 000 katsojaa, joka on liigan epävirallinen ennätys. Säävelhot ovat hoitaneet työnsä erinomaisesti: sää on ollut epävakainen vain yhdessä ottelussa, kun Keravan Punaiset ja Keravan Juoksukaljat kohtasivat sankassa lumipyryssä.

## Maalinteko

Toistaiseksi kuusi ottelua on päättynyt tasapeliin. Kokonaismaalien määrä per ottelu on vaihdellut surkeasta nollasta maalista neljään maaliin. Kaikista tyypillisin pelin lopputulos on ollut 2-1, johon on päädytty joka kolmannessa ottelussa. Enimmillään joukkueet ovat pisteyttäneet kolme maalia yhdessä ottelussa. Kokonaisuudessaan eniten maaleja on takonut Blackbears; yhteensä 10 maalia, eli 20 % kaikista liigassa tehdyistä maaleista.

## Loukkaantumiset

Loukkaantumisilta ei ole vältytty! Joukkueet ovat kärsineet ja aiheuttaneet joka pelissä keskimäärin 1–2 loukkaantumista. Suurin kontaktipelillä aiheutettu loukkantumisten määrä nähtiin, kun Rappion Etujoukot lanasivat viisi Kurkelan Kulmahampaiden pelaajaa sairastuvalle. Enimmillään yhdessä joukkueessa on kärsitty kuusi loukkaantumista yhdessä ottelussa, kun mukaan lasketaan myös kompastumiset, kampitukset ja yleisön rakkaus: Blackbearseillä oli Ahjon Kahjoja vastaan pelatessaan alle puolet joukkueestaan kentällä loppupillin viheltäessä. Tilastoiduista otteluista verisimmissä loukkaantuneiden kokonaismäärä on ollut korkeimmillaan seitsemän; tähän lukeutuu muun muuassa Kurkelan Kulmahampaiden ja Keravan Juoksukaljojen välinen ottelu, jossa KK:n vampyyriherrat aiheuttivat joukkuetovereilleen yhtä paljon loukkantumisia kuin vastustajakin. Vaarallisin joukkue on Keravan Punaiset, joka ovat vastuussa 30 % (n = 16) toisten joukkueiden kärsimistä loukkaantumisista.

Liigassa on raportoitu toistaiseksi viisi kuolemaa, joista jokainen tapahtui joko joukkueiden ensimmäisessä tai toisessa ottelussa: nössöt ja heikot siis karsittiin pois heti alkumetreillä. Pysyvistä vammoista ei ole pidetty tarkkaa kirjaa, mutta kentällä on havaittu ainakin päävamma Blackbearsin joukkueessa, murtunut käsi Kurkelan Kulmahampaissa sekä murskaantunut polvi Sompion Sopuleissa. Kurkelan Kulmahampaiden omissa epävirallisissa tilastoissa todetaan, että vampyyripelaajat ovat loukkaantuessaan regeneroituneet 100 % todennäköisyydellä, joka on merkittävästi korkeampi kuin on odotusarvo (50 %). 

![alt text](/siteTexts/blogEntries/16/TDCASgraph.png)

## Liigapisteet

Liigapisteitä on kertynyt 0–4 per ottelu teoreettisen maksimin ollessa viisi pistettä. Liiga on selvästi painottunut enempi murjomiseen kuin palloiluun: maalinteon lisäpisteitä on ansaittu kolmesta ottelusta (1x Blackbears, 1x Sompion Sopulit, 1x Kurkelan Kulmahampaat), kun taas lisäpisteitä murjomisesta on kertynyt jopa seitsemästä ottelusta, joista neljässä asialla oli Keravan Punaiset. 

Runkosarjan ollessa puolivälissä sama kysymys on kaikkien huulilla; mitkä neljä joukkuetta pääsevät loppuotteluihin?  Vastataksemme tähän kysymykseen laadimme liigapisteiden ennusteen.

Joukkueille estimoitiin *maalintekovoima* (tähänastisten tehtyjen maalien keskiarvo per ottelu), *puolustusvoima* (tähänastisen päästettyjen maalien keskiarvo per ottelu), *murjomisvoima* (tähänasti aiheutettujen loukkaantumisten keskiarvo per ottelu) sekä *kestävyysvoima* (tähänasti kärsittyjen loukkaantumisten keskiarvo per ottelu). Mikäli estimaatti oli tasan 0, se muutettiin arvoksi 0.05 varianssin takaamiseksi.

Runkosarjan toisen kierroksen ottelut simuloitiin arpomalla kokonaislukuja Poisson-jakaumista, joiden parametreihin hyödynnettiin laskettuja estimaatteja. Ottelukohtaisten maalien odotusarvoksi asetettiin maalintekovoiman ja vastustajan puolustusvoiman estimaattien geometrinen keskiarvo, ja aiheutettujen loukkaantumisten odotusarvoksi murjomisvoiman ja vastustajan kestävyysvoiman estimaattien geometrinen keskiarvo. Simuloitujen maalien ja loukkaantumisten perusteella laskettiin simulaation liigapisteet. Simulaatioita toteutettiin yhteensä sata, joista tilastovelho ja ennustaja osoittivat todennäköisimmin toteutuvan skenaarion. Ennuste esitetään kuvaajassa 2; siitä voinee päätellä, että luvassa on tiukka liiga ja loppuotteluun pääsijät eivät ole vielä kiveen hakatut!

![alt text](/siteTexts/blogEntries/16/liigaennuste.png)

*Mahdolliset eturistiriidat: Katsauksessa hyödynnetty aineisto on saatu lahjoituksena Blackbearsin joukkueen päävalmentajalta.*
