
# "Ei voi olla vaikeeta" – Blood Bowl -valmentaja luottaa vaistoon, väkivaltaan ja mallasnektariin

![alt text](/siteTexts/blogEntries/10/image.jpeg)

Haastattelimme Blood Bowl -joukkueen päävalmentajaa, jonka tarina on kaikkea muuta kuin perinteinen. Elämän koulun kasvatiksi tunnustautuva valmentaja ei ole opiskellut taktiikkataulujen äärellä, vaan saanut oppinsa Tony Halmeelta ja pleikkaripeleistä – tai kuten hän sen itse sanoo: “änäri on inspiroinut.”

Kova elämä on takonut valmentajasta itsevarman persoonan, jonka motto on ollut alusta asti selvä: "Ei voi olla vaikeeta."

Joukkoeen kasasi aikanaan Pera – toimitukselle edelleen tuntemattomaksi jäänyt hahmo – joka "ei itse päässyt krapulapäissään osallistumaan treeneihin." Sen koommin Peraa ei ole kentillä nähty, mutta hänen legendansa elää edelleen joukkueen keskuudessa.

Kysyttäessä taloudellisista taustavoimista, valmentaja viittaa paikalliseen tukijaan: "Joukkueen epävirallisena sponsorina on keravalainen mallasnektari." Samaa juomaa oli valmentajan mukaan tarkoitus mennä nauttimaan haastattelun jälkeen koko joukkueen voimin – palauttavana osana harjoitusohjelmaa.

Vaikka joukkueen menestys on ollut yllättävänkin hyvää, treenaaminen ei ole kuulunut siihen. Tiimi on harjoitellut kisoja varten vain kerran juuri joukkueen perustamisen yhteydessä. Viime aikoina valmentaja on kuitenkin keskittynyt valmennuksessaan itse pelin ideaan ja kertoo heidän keskittyvän tällä hetkellä siihen, että vastustajat eivät saa tehdä maaleja ja niitä pitäisi itse tehdä. Lisäksi valmentaja kertoo kannustaneensa pelaajiaan: "Että nämä pysyisivät elossa kentällä."

Kun haastattelumme siirtyi liigan muihin joukkueisiin ja reiluun peliin, vastaus tuli empimättä: "Me ollaan bull ja kaikki muut on shittiä."

Lopuksi kysyimme, mitä valmentaja haluaisi sanoa suurelle yleisölle tai päättäjille. Hänen toiveensa oli yksiselitteinen ja tinkimätön:
"Suomen hallituksesta pitäisi ottaa pois oluen hinnan nostajat."